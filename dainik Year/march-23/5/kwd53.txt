अशोक पाटील ः सकाळ वृत्तसेवा          
कोवाड, ता. 5 ः चंदगड पाटबंधारे विभागाने ऊस बिलांतून परस्पर पाणीपट्टी वसूल केली आहे. साखर कारखान्यांच्याकडून पाणीपट्टीची रक्कम कपात करुन घेतली आहे. कपात केलेल्या रकमेच्या पावत्या मात्र अद्याप शेतकऱ्याना दिल्या नाहीत. पाटबंधारे विभागाने जमिनीची मोजणी न करता सरसकट पाणीपट्टीची रक्कम आकारुन ऊस बिलांतून ती वसुल केली असल्याने शेतकऱ्यांच्यातून संताप व्यक्त होत आहे. शेतकऱ्यांना अंधारात ठेवून पाणीपट्टीची रक्कम वसुली करणाऱ्या पाटबंधारे विभागाची चौकशी व्हावी,अशी मागणी शेतकऱ्यांच्यातून होत आहे.
पाटबंधारे विभागाकडून गेल्या अनेक वर्षापासून चंदगड मधील शेतकऱ्यांकडून ऊस बिलांतून पाणीपट्टी वसुल केली जाते. जमिनीच्या क्षेत्राची मोजणी न करता पाणीपट्टीची रक्कम वसुल केली जात असल्याने यामध्ये शेतकऱ्यांचे आर्थिक नुकसान होत आहे. कारखान्याच्या ऊस बिलांतून दरवर्षी ही रक्कम कपात करुन घेतली जाते. मात्र कपात केलेल्या रकमेच्य पावत्या शेतकऱ्याना दिल्या जात नाहीत. त्यामुळे पाणीपट्टीच्या नावाखाली कपात होत असलेली रक्कम नेमकी जाते कुठे असा प्रश्न शेतकऱ्याना पडला आहे. पाणीपट्टीची रक्कम शेतकऱ्याना कल्पना देऊन वसुल करावी व कपात केलेल्या रकमेच्या पावत्या शेतकऱ्याना द्याव्यात अशी शेतकऱ्यांची रास्त मागणी आहे. पण गेल्या कांही वर्षापासून सरसकट सर्वच शेतकऱ्यांच्या बिलांतून पाणीपट्टीची रक्कम अंदाजे आकारुन  वसुल केली जात आहे. जमिनीच्या क्षेत्राची मोजणी न करता ही कपात होत असल्याने यामध्ये शेतकऱ्यांचे आर्थिक नुकसान होत आहे. यावर्षीही अर्थव, इको-केन व ओलम साखर कारखान्याकडील शेतकऱ्यांच्या ऊस बिलांतून 1 कोटी 15 लाख 13 हजार रुपये इतकी रक्कम कपात झाली आहे. पण अद्याप कपात केलेल्या रकमेच्या पावत्या शेतकऱ्यांना दिलेल्या नसल्याने पाटबंधारे विभागाचा सावळा गोंधळ समोर येत आहे. पाणीपट्टीची रक्कम अवास्तव आहे तसेच ती चुकीच्या पध्दतीने वसुल केली जात असल्याचे शेतकऱ्यांचे म्हणणे आहे. ज्या शेतकऱ्यांच्या शेतात पिकाचे क्षेत्र कमी आहे. त्यानाही याचा आर्थिक फटका बसत आहे. पाणीपट्टीची अवास्तव आकारणी होत असल्याने शेतकरी संतापले आहेत. त्यामुळे पाटबंधारे विभागाच्या वरिष्ठ विभागाने याची तात्काळ दखल घ्यावी,अशी मागणी येथील शेतकऱ्यांच्यातून होत आहे. 
-----------------------------
ऊसाची हेक्टरी पाणीपट्टी आकारणी-1150 रुपये.
रब्बी पिकाची हेक्टरी आकारणी-200 रुपये.
--------------------------------- 
कपात झालेली रक्कम
ओलम-51 लाख 31 हजार
अर्थव-49 लाख 99 हजार
इकोकेन-13 लाख 83 हजार
-------------------------------------
पाटबंधारे विभागाकडे मोजणीदार कर्मचाऱ्यांची संख्या कमी असल्याने सर्वच क्षेत्राची मोजणी होत नाही. त्यामुळे पाणी परवान्यावेळी नोंद असलेल्या क्षेत्रावरुन पाणीपट्टी आकारली जाते. यावर्षी वसुल झालेल्या रक्कमच्या पावत्या शेतकऱ्याना आम्ही पोच करणार आहे.
डी. आर. धोंडफोडे (शाखा अभियंता,पाटबंधारे विभाग, चंदगड)
-----------------------------
अशोक पाटील.....................कोवाड
ता. 5-4-23 