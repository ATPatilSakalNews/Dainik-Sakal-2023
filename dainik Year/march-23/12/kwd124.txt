कोवाड, ता. 12 ः चंदगड तालुक्याच्या दौऱ्यावर आलेले खासदार संजय मंडलिक हे शनिवारी दुपारी मलतवाडी येथे विकास कामांच्या शुभारंभ कार्यक्रमाला येणार होते. त्यामुळे शिवसेनेच्या ठाकरे गटातील कार्यकर्त्यांनी मंडलिकाना घेरुन जाब विचारण्याचे नियोजन केले होते. पण खासदार मंडलिक मलतवाडीला आलेच नसल्याने ठाकरे गटाच्या कार्यकर्त्याना रात्री उशिरा माघारी फिरावे लागले.
खासदार संजय मंडलिक हे शनिवारी चंदगडच्या दौऱ्यावर आल्याची माहिती ठाकरे गटातील कार्यर्त्याना समजली. दुपारी चार वाजता मलतवाडी येथे जलजीवन मिशन अंतर्गत कामांच्या शुभारंभ कार्यक्रमात ते येणार होते. त्यामुळे ठाकरे गटाचे तालुकाप्रमुख लक्ष्मण मनवाडकर यांच्या नेतृत्वाखाली कार्यकर्त्यांनी मलतवाडी येथे जाऊन खासदार मंडलिकाना तुम्ही ठाकरे गटातून का बाहेर पडला याचा जाब विचारण्याचा निर्णय घेतला होता. मलतवाडीत चार वाजलेपासून कार्यकर्ते जमत होते. तणावपूर्ण वातावरण होत असल्याचे पाहून पोलिसानी बंदोबस्त वाढविला. गावकऱ्यानीही ठाकरे गटाच्या कार्यकर्त्यांची समजूत काढण्याचा प्रयत्न केला. रात्री उशिरापर्यंत कार्यकर्ते मलतवाडी गावाच्या सर्व रस्त्यांवरुन जमले होते. पण सदर कार्यक्रमाला खासदार मंडलिक आलेच नाहीत. त्यामुळे ठाकरे गटातील कार्यकर्ते शिवसेना झिंदाबाद, उध्दव ठाकरे की जय,अशा घोषणा देत माघारी फिरले. 
-------------------------------------
अशोक पाटील.........................कोवाड
ता. 12-3-23    


