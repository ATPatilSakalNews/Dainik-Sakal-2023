कोवाड, ता. 30 ः तेऊरवाडी (ता.चंदगड) येथील कुस्ती मैदानात कोल्हापूर येथील मोतीबाग तालमीचा मल्ल बाबा रांगणे यांने फ्रंट सालतू डावावर कंग्राळीच्या प्रेम जाधवला चितपट करुन प्रथम क्रमांकाची कुस्ती जिंकली. रामनवमी निमित्त कुस्ती मैदान आयोजित केले होते. कोल्हापूर, राशिवडे, सांगली व बेळगांवच्या मल्लानी चकदार कुस्त्या करुन कुस्ती मैदान गाजविले. 
मैदानात कृष्णा राजगोळकर व महादेव पाटील यांचा सत्कार झाला. माजी राज्यमंत्री भरमूआण्णा पाटील, शिवाजीराव पाटील, प्रा. एन. एस. पाटील, अशोक पाटील, विष्णू जोशिलकर, वाय. बी. पाटील, दयानंद सलाम, सचिन पाटील उपस्थित होते. बाबा रांगणे व प्रेम जाधव यांच्यात पहिल्या क्रमांकाची झालेली कुस्ती अवघ्या आठ मिनिटात निकाली लागली.सुरवातीला प्रेम जाधवने रांगणेवर ताबा मिळविला होता. पाचव्या मिनिटात रांगणेने जाधववर पकड मिळविली. आठव्या मिनिटाला मात्र जाधवने टाकलेला डाव परतून रांगणेने फ्रंट सालतू डावावर विजय मिळविला. दुसऱ्या क्रमांकाच्या कुस्तीत कोल्हापूरच्या ओमकार पाटीलने एकचाकी डावावर कंग्राळीच्या संकल्पला चितपट केले तर सुभाष पाटील (मोतीबाग तालीम) व रोहित पाटील (कंग्राळी) यांच्या तिसऱ्या क्रमांकाची लागलेली कुस्ती रोहीतच्या पायाला दुखापत झाल्याने सुभाष पाटीलला विजयी घोषीत केले. पार्थ कंग्राळी व रोहीत चव्हाण यांच्या मेंढ्यासाठी लढत झाली. यामध्ये पार्थने एकलंगी डावार रोहीतला चितपट करुन मेंढा जिंकला. याशिवाय मैदानात पार्थ पाटील (कंग्राळी), प्रमोद यवले, रितेश राशिवडे, साहील पाटील, कार्तिक पाटील (निट्टूर), राजा राशिवडे, निरंजन यळ्ळूर, निखील पाटील, सोपान तुर्केवाडी, राहूल कसबा, शुभम पाटील, शिवाजी कडोली यासह मल्लानी चकदार कुस्त्या केल्या. लक्ष्मण भिंगुडे, सुबराव पाटील, लक्ष्मण पाटील, राजाराम पाटील, महादेव पाटील व गावडू पाटील यांनी पंच म्हणून काम पाहिले. राजाराम चौगुले यांनी कुस्तीचे समालोचन केले.   
--------------------------
कोवाड ः तेऊरवाडी येथील कुस्ती मैदानात पहिल्या क्रमांची कुस्ती लावताना माजी राज्यमंत्री भरमू पाटील, महाराष्ट्र केसरी विजेते मल्ल विष्णू जोशिलकर व इतर. 