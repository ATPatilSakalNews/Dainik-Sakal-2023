कोवाड, ता. 2 ः बुक्किहाळ (ता. चंदगड) येथे ऊसाच्या शेतात बैलजोडीने नांगरत असताना विजेचा धक्का बसून एका तरुणाचा मृत्यू झाल्याची दुर्दैवी घटना घडली आहे. संतोष सुरेश बच्चेनहट्टी (वय,21) असे मयताचे नांव आहे. शुक्रवारी दुपारी साडेतीनच्या दरम्यान ही घटना घडली. कोवाड प्राथमिक आरोग्य केंद्राच्या वैद्यकीय अधिकाऱ्यांच्या वर्दीवरुन घटनेची नोंद चंदगड पोलिसांत झाली आहे. विजेच्या धक्याने संतोषचा मृत्यू झाल्याने संतप्त झालेल्या ग्रामस्थांनी घटनास्थळी आलेल्या महावितरणच्या अधिकाऱ्याना रात्री उशिरापर्यंत अडवून ठेवले होते. महावितरणने घटनेचा पंचनामा केल्याशिवाय अधिकाऱ्याना सोडणार नाही,असा पवित्रा घेतल्याने तब्बल सात तास ग्रामस्थांनी महावितरणच्या अधिकाऱ्याना अडवून ठेवले होते. 
पोलिसांतून व घटनास्थळावरुन मिळालेली माहिती अशी, घरची गरिबीची परिस्थिती असल्याने संतोष12 वीचे शिक्षण झाल्यानंतर अधूनमधून शेती कामे करत होता. सध्या ऊसाला भरती मारण्याचे काम सुरु असल्याने मयत संतोष हा देवाचे शेत नावाच्या ऊसाच्या शेतात शुक्रवारी सकाळपासून बैलजोडीने नांगरत होता. शेतात उच्च दाबाच्या विद्युत वाहिनीचे पोल व ओढणी आहे. नागरत असताना बैलांचे जू ओढीणीत अडकले ते काढताना अचानक विजेचा धक्का बसल्याने संतोष जमिनीवर कोसळला. तात्काळ संतोषला कोवाड प्राथमिक आरोग्य केंद्रात उपचारासाठी दाखल केले होते. पण उपचारापूर्वीच संतोषचा मृत्यू झाल्याचे डॉक्टरांनी सांगताच नातेवाईकांनी हंबरडा फोडला. संतोषच्या मृत्यूची बातमी समजताच बुक्किहाळ परिसरात शोककळा पसरली. शेकडो लोकांनी घटनास्थळी गर्दी केली होती. विद्युत पोल व लोंबकळणारी ओढणी पाहून नागरिकांनी संताप व्यक्त केला. महावितरणने तात्काळ विज पुरवठा खंडीत केला. घटनेची माहिती मिळताच विज कंपनीचे उपकार्यकारी अभियंता विशाल लोदी, सहाय्यक अभियंता संजय मगदुम, अजित कांबळे यांनी घटनास्थळी भेट देऊन घडलेल्या प्रकाराची माहिती घेतली. गेल्या वर्षी याच ठिकाणी बच्चनेहट्टी यांच्याच दोन म्हैशीना विजेचा धक्का बसून मृत्यू झाला होता. आज कर्त्या मुलाचा विजेच्या धक्याने मृत्यू झाल्याने संतप्त ग्रामस्थांनी महावितरणच्या अधिकाऱ्याना घेराव घातला. पंचनामा करुन नुकसान भरपाई जाहीर करावी,अशी मागणी करत अधिकाऱ्याना अडवून ठेवले. जोपर्यंत पंचनामा होत नाही तोपर्यंत सोडणार नाही,असा पवित्रा घेतल्याने तणावाचे वातावरण निर्माण झाले. विशाल लोदी यांनी वरिष्ठ कार्यालयाशी संपर्क करुन माहिती दिली. रात्री साडे दहा वाजता कोल्हापूरहून महावितरणचे लाईन निरीक्षक युवराज वाघ व नागेश बसरीकट्टी आले. त्यांनी माहिती घेऊन योग्य ती कारवाई केली जाईल असे सांगितले. पण संतप्त झालेले ग्रामस्थ ऐकण्याच्या मनस्थितीत नव्हते. रात्री उशिरापर्यंत महावितरणचे अधिकारी जबाब घेण्याचे काम करत होते. 

--------------------
सुरेश बच्चेनहट्टी यांच्या गेल्या वर्षी विजेच्या धक्याने दोन म्हैशींचा मृत्यू झाला होता. आज पुन्हा विजेच्या धक्याने कर्त्या मुलाचा मृत्यू झाल्याने महावितरणचा हा अंधळा कारभार कधी सुधारणार असा संतप्त सवाल उपस्थितांनी केला.  
---------------------

फोटो ः मयत संतोश बच्चनेहट्टी
kwd22
कोवाड ः घटनास्थळी महावितरणचे उपकार्यकारी अभियंता विशाल मोदी, संजय मगदूम व अजित कांबळे यांना ग्रामस्थांनी रात्री उशिरापर्यंत असा घेराव घातला होता. 
kwd23
--------------------------------
अशोक पाटील...........................कोवाड
ता. 2-3-23
