अशोक पाटील ः सकाळ वृत्तसेवा
कोवाड, ता. 3 ः चंदगड तालुक्यातील पूर्व भागातील गावानी आजही इंटरनेटच्या जमान्यात मातीवरच्या कुस्ती खेळाला जीवंत ठेवण्याचा प्रयत्न केला आहे. लोकवर्गणीतून कुस्तीची मैदाने भरविण्याची शतकी परंपरा येथील लोकांनी जपली आहे. पण स्थानिक मल्लांची संख्या रोडावली असल्याने कुस्ती खेळाचे भवितव्य आधांतरी झाले आहे. 
ज्या तालमीतून हा मर्दानी खेळ खेळला जायचा त्या गावातील तालीम बंद अवस्थेत आहेत. वस्तादांची वाणवा आहे. तरीही हा क्रीडा प्रकार जीवंत रहावा, यासाठी पूर्व भागातील कोवाड, निट्टूर, कुदनूर, तेऊरवाडी, मलतवाडी, मांडेदुर्ग येथे कुस्तीची मैदाने भरविण्याची लोकांची धडपड सुरु आहे. गावोगावी मल्ल तयार व्हावेत, यासाठी हजारो रुपये लोकवर्गणीतून उभे करुन कुस्तीची मैदाने भरविली जात आहेत. कुस्तीचीही चळवळ गावोगावी रुजण्याची गरज आहे.  
शाहू महाराजानी कुस्तीकलेला राजाश्रय दिल्याने पश्चिम महाराष्ट्रात कुस्तीकला झपाट्याने वाढली. ती आज अखेर मोठ्या कष्टातून जतन करण्याचे काम केले जात आहे. लाल मातीत रंगणारी कुस्ती आज मॅटवर गेली असलीतरी मातीच्या कुस्तीचा आनंद वेगळाच असतो. कुस्तीला जसा राजाश्रय  लाभला तसा लोकाश्रय लाभला. लोकानी भरभरुन कुस्ती खेळावर प्रेम केले. त्यातून गावोगावी मल्ल तयार होऊ लागले. उघड्या मातीत सराव करणारे मल्ल वस्तादाच्या मार्गदर्शनाखाली तालमीत खेळू लागले. त्यातून गावोगावी कुस्तीची मैदाने भरवून मल्लाना प्रेरणा देण्याचे काम सुरु झाले. निट्टूर येथे शंभर वर्षापासून कुस्तीचा आखाडा भरविला जातो. आजही ही परंपरा ग्रामस्थांनी लोकाश्रयावर सुरु ठेवली आहे. गावागावातून तरुणपिढीला कुस्तीच्या माध्यमातून व्यायामाचे धडे मिळावेत म्हणून ग्रामस्थांनी कुस्ती जीवंत ठेवण्याचा प्रयत्न केला आहे. शिवजयंतीला कोवाड येथे, रामनवमीला तेऊरवाडी, हनुमान जयंतीला कुदनूर, विजया दशमीला मलतवाडी व मांडेदुर्ग येथे कुस्तीची मैदाने भरविली जातात. कर्नाटक, कोल्हापूर, सांगली, इचलकरंजी येथील नामवंत मल्ल या आखाड्यातून हजेरी लावतात. कुस्ती शौकिकांनी मैदाने तुडूंब भरली जातात. लोकवर्गणीतून बक्षिसे दिली जातात. पण स्थानिक मल्लांची संख्या फार कमी झाली आहे. कांही गावातील तालीम बंद आहेत. मल्ल नसतील तर मैदाने कशासाठी भरवायची असा प्रश्न कुस्ती जाणकारांतून विचारला जात आहे. त्यामुळे ग्रामीण भागातील कुस्तीचे भवितव्य आधांतरी झाले आहे. 
--------------------------------
कुस्ती हा मैदानी खेळ आहे. आजही कोवाड भागातील लोकानी या खेळाला विशेष महत्त्व दिल्याने कुस्तीची मैदाने भरवून मल्लांचे लक्ष वेधले आहे. कांही गावातून तालमीच्या इमारती बंद आहेत. त्या खुल्या करण्यासाठी ग्रामस्थानी प्रयत्न करावा. त्यामुळे मल्लांची संख्या वाढेल. 
रामू धर्मोजी (कोवाड)
----------------------------------
कोवाड ः कुस्ती आखाड्यातील एक क्षण.
kwd31
===============
अशोक पाटील...............कोवाड
ता. 3-4-23
   
