कोवाड, ता. 2 ः चंदगड आगाराने कोवाड भागातील प्रवाशांच्या सोयीसाठी कोवाडहून दुंडगे मार्गे कोल्हापूरला नवीन गाडी सुरु करावी,अशी मागणी प्रवाशी करत आहेत. 
तालुक्यातील सर्वात मोठ्या लोकवस्तीची गावे या परिसरात आहेत. त्यामुळे कोल्हापूरला जाणाऱ्या प्रवाशांची संख्या अधिक आहे. चंदगड आगाराची सकाळी सव्वा सहा वाजता कोवाडहून कागणी मार्गे कोल्हापूरला जाणारी एक बस सुरु आहे. पण या बसला गर्दी असते. प्रवाशाना स्टॅंडींग जावे लागते. अनेकवेळा गर्दीमुळे प्रवाशाना गाडीत चढता येत नाही. शालेय विद्यार्थी, व्यापारी, नोकरदार, पर्यटक व शासकीय कामासाठी कोल्हापूरला दररोज जाणाऱ्यांची संख्या जास्त आहे. त्यासाठी दुंडगे मार्गे दुसरी गाडी सुरु करावी,अशी मागणी होत आहे. दुंडगे मार्गे गाडी सुरु झाली तर तेऊरवाडी, हडलगे, निट्टूर, कोवाड, मलतवाडी, घुल्लेवाडी, चिंचणे, कामेवाडी, लकिक्कटे, म्हाळेवाडी, शिवनगे, माणगांव, किणी व नागरदळे येथील प्रवाशांची चांगली सोय होणार आहे. कोल्हापूरला जाणाऱ्या प्रवाशांची संख्याही जास्त असल्याने यातून आगाराला व्यवसायही चांगला मिळणार असल्याने आगार प्रमुखांनी याचा अभ्यास करुन ही गाडी सुरु करावी,अशी मागणी होत आहे. 
-------------------------------------------
अशोक पाटील..............................कोवाड
ता. 2-4-23   