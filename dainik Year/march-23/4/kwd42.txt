अशोक पाटील ः सकाळ वृत्तसेवा
कोवाड, ता. 4 ः ऊसावर हुमणीचा प्रादुर्भाव वाढत असल्याने ऊस उत्पादक शेतकरी हवालदिल झाले आहेत. गेल्या दोन वर्षापासून हुमणीचे वाढत असलेले प्रमाण ऊस शेती समोर आव्हान बनले आहे. त्यासाठी ओलम (हेमरस) साखर कारखान्याने हुमणी नियंत्रणात आणण्यासाठी शेतकरी एकात्मिक योजना सुरु केली आहे. या योजनेतून कारखान्यामार्फत हुमणीग्रस्त भागातील शेतकऱ्याना एकत्र करुन त्याना तज्ञांकरवी सवलतीच्या दरात हुमणी प्रतिबंधक औषधांचा पुरवठा करणार आहे. त्यासाठी हुमणीग्रस्त शेतकऱ्यानी कारखान्याच्या शेती कार्यालयात नावे नोंदवून या योजनेचा लाभ घ्यावा,असे आवाहन कारखान्याचे बिझनेस हेड भरत कुंडल यांनी केले आहे. 
हुमणी वेळीच नियंत्रणात आणली तर होणारे नुकसान टाळू शकतो. अन्यथा त्याचे प्रमाण वाढत राहिले तर ऊस पिकाचे मोठे नुकसान होते. त्यामुळेच कारखाना प्रशासनाने ऊस विकास कार्यक्रमांतर्गत ही नवी योजना शेतकऱ्यांच्यासाठी सुरु केली आहे. कारखान्याकडे दरवर्षी 12 ते 14 हजार हेक्टर ऊस क्षेत्राची नोंद होते. त्यातील जवळपास हजार हेक्टर क्षेत्र हुमणी बाधीत झाले आहे. त्यामुळे या बाधीत क्षेत्रात 50 ते 60 टक्के ऊस उत्पादनात घट होत आहे. याचा फार मोठा आर्थिक फटका शेतकऱ्याना बसत आहे. हुमणीचा प्रादुर्भाव वेळीच रोखला नाही तर हुमणी बाधीत क्षेत्राच्या लगतच्या क्षेत्रालाही त्याची लागण होते. त्यासाठी त्यावर उपाययोजना करण्यासाठी कारखान्याने ही योजना केली आहे. यामध्ये पहिल्या टप्प्यात शेतकऱ्याना एकत्र करुन तज्ञांकरवी मार्गदर्शन केले जाणार आहे. त्यानंतर हुमणीचे प्रमाण नियंत्रणात आणण्यासाठी सवलकीच्या दरात हुमणी प्रतिबंधक औषधांचा पुरवठा करुन शेतकऱ्यांच्याकडून त्याची काटेकोर अंमलबजाणी करुन घेतली जाणार आहे. तरी ज्या शेतकऱ्यांच्या शेतात हुमणीचा प्रादुर्भाव वाढत आहे. त्यानी शेती कार्यालयाशी संपर्क साधून योजनेचा लाभ घ्यावा,असे आवाहन कुंडल यांनी केले आहे. 
------------------------------
सध्या हुमणीचे प्रमाण वाढले असल्याने कारखाना प्रशासनाने सामाजिक दृष्टीकोन ठेवून हुमणी नियंत्रणात आणण्याचे नियोजन केले आहे. यामध्ये कारखान्याकडून मोफत किटकनाशके पुरविली जाणार आहेत. शेतकरी कोणत्या कारखान्याला ऊस पाठवतो याचा विचार न करता हुमणीग्रस्त शेतकऱ्याला याचा लाभ मिळवून देण्याचा कारखान्याचा प्रयत्न राहिले.
सुधीर पाटील (मुख्य शेती अधिकारी, ओलम)
----------------------------------
फोटो ः भरत कुंडल kwd43
       सुधीर पाटील kwd44
-------------------------------------------
अशोक पाटील............................कोवाड
ता. 4-4-23  

